\id PHP - Sirmauri New Testament
\ide UTF-8
\rem Copyright Information: Creative Commons Attribution-ShareAlike 4.0 License
\h फिलिप्पियों
\toc1 फिलिप्पियों
\toc2 फिलिप्पियों
\mt1 Philippians
\mt1 फिलिप्पियों
\c 1
\p
\v 1 मसीह यीशु खै दास ओरो पौलुस तीमुथियुस कै ओरो शै,
\v 2 आमारै पिता पोरमेश्‍वर ओरो प्रभु मसीह खै ओरो शै अनुग्रह ओरो शान्‍ति मिल़दै रोवं।
\v 3 ओऊ जोल़ो-जोल़ो तुओ याद कोरुऐ तोल़ो तोल़ो आपणै पोरमेश्‍वरो खै धन्‍यवाद कोरु।
\v 4 ओरो जोबै कोलोई तुओ सोबि कारिये विनती कोरू, तौ सोदा खुशै खै साथै बिनती कोरू।
\v 5 इथकारिये कै तुओ आगलैदुसो दै लेयो ऐलो तोडी, सुसमाचार खै बताणौ दै मेरे साथी रोवे।
\v 6 मोखै इयो बातौ खा भरोशा ओसो कै जैणै जैसिऐ तुओ दै आच्‍छै कामौं शुरू कियै सैजाई तैसि यीशु मसीह खै दुसो तोडी पूरा कोरदा।
\v 7 ठीक ओसो कै ओऊ तुओ सोबि खै कारिये ऐशणाई विचार कोरू, जिथु तुऐ सोबै मेरे मोण दै आयो बसे गोवे, ओरो मेरी कैदै दै ओरो सुसमाचार कारिये उतर ओरो सोबुत देणो में तुऐ सोबे मेरे साथै अनुग्रह दै सैहमोत होव़।
\v 8 इदा पोरमेश्‍वर मेरा गोवाह ओसो कै ओऊ, मसीह यीशु कै शै प्रीति कोरियो तुओ सोबि कै लालशा कोरू।
\v 9 ओऊ ऐजी प्रार्थना कोरू कै तोआरा प्‍यार ज्ञान ओरो सोबि बान्‍त खै विवेक आत्‍मा सोहित ओर भै बोढ़दा जावं।
\v 10 इथै तोडी खै तुऐ बोठिया-बोठिया बान्‍तो खै प्‍यारै आच्‍छै जाणो, ओरो मसीह खै दुसो तोडी साच्‍चै बोणियो रोवं, ओरो ठोकोर नै खाओ।
\v 11 ओरो तेसी धार्मिकता खै फल़ लैई जु यीशु मसीह खै कारिये होव, बोहितै होन्‍दे जावं जिथूलैई पोरमेश्‍वर खै मोहिमा ओरो स्‍तुति होन्‍दै रोवं।
\v 12 हे भाइयो ओऊ चोऊ कै तुऐ ऐजो जाणै ल़ो कै मौं पान्‍दी जु बीतै रोऐ, तिथलईस सुसमाचार कै बोढ़तै होये ऐ।
\v 13 इथै तोडी कै कैसर खै राजभवन कै सारै जिम्‍मेदारी ओरो आदि सोबि लोगो दै ऐजो प्रोगोट होऐ गोवं कै ओऊ मसीह कै कारिये कैद ओसो।
\v 14 ओरो प्रभु मे दै भाई ओसो, तिनु मुझदै आदै दै ज्‍यादा मेरे कैद, होणो कै कारण हिम्मौत बांध कोरियो पोरमेश्‍वर खा वचन बिना डोरै शुणाणौ खा होजो भै हिम्‍मौत कोरो।
\v 15 किछै तौ डाह ओरो झोगड़ै खै कारण मसीह खा प्रचार कोरो ओरो कुणिऐ भोल़े इच्छा लैई
\v 16 कुणिऐ एक तौ ऐजो जाणियो जाणै बा कै ओऊं सुसमाचार कै कारिये उतर देणौ खै ठोहराये राखै गोवां प्‍यार सै प्रचार कोरो।
\v 17 ओरो कैई एक तौ सिधै लैई नै पोरो विरोध लैई मसीह कै कोथा शुणाओं, ऐजो सोचै बा कै मेरी कैद दै मेरे कारिये क्‍लोश पोयदा कोरो।
\v 18 तौ का हौं, केवल बैहस ऐजो कै होर बान्‍त लैई चाहे बाधनै शै चायै सोच्‍चाई शै मसीह खै कोथा शुणाऐ जावं ओरो ओऊ इथलैई खुश ओसो, ओरो खुश रोन्‍दा भै।
\v 19 जिथु ओऊं जाऊं ऐ कै तोआरै विनतै खै कारिये ओरो यीशु मसीह खै आत्‍मा कै दाण कै व्‍दारा, इथखा प्रतिफल मेरा मोक्ष होन्‍दा।
\v 20 ओऊ तौ ऐजी बोहितै खुशै कै लालसा, ओरो आशा राखू ऐ कै ओऊं कियोई बातों दै फिटकियू नै होऊं, पोरो जेशै मेरे बारी साहस खै कारिये मसीह खै बोडाऐ मेरै शोरिर खै कारिये सोदा होन्‍दै रोवं, ऐशणै ऐबै होवं, चाहै ओऊ जिन्‍दा रोऊं या मोरै जोऊं।
\v 21 जिथु मेरे कारिये जिऊदा, रोणा मसीह ओसो, ओरो मोर जाणो फायदा ओसो।
\v 22 पोरो जै शोरिर दै जीवन्‍दा रोणा ऐ मेरे काम कारिये फायदै मन्‍द ओसो, तौ ओऊ ना जाणु कै कोसै चुणु।
\v 23 जिथु ओऊ दु खै बीच दु मुझी आधै दै लोटकै रोवं, जी तौ चावं कै सोफर कोरि बा रोऊं, जिथु ऐजो बोहितो आच्‍छौ ओसो।
\v 24 पोरो शोरिर दै रोणौ तोआरै कारिऐ ओर भै बडिया ओसो।
\v 25 इथकारिये कै मोखै इथखा भोरोशा ओसो, ओरो ओऊ जाणुं ऐ कै ओऊं जिऊदा रोन्‍दा, पोरो तुओ सोबि खै साथै रोन्‍दा, जिथलेई तुऐ विश्‍वास दै मोजबूत होन्‍दै जावं, ओरो तेसि दै खुश रोवं।
\v 26 ओरो जु घोमण्‍ड तुऐ मेरे बारै मै कोरो सै मेरे ओटियो तोआरै दोरै आणौ लैई मसीह यीशु दै बोहितै बोढद़ै जावं।
\v 27 इथकारिये कै मोखै इथखा भोरोशा ओसो, ओरो ओऊ जाणु ऐ कै ओऊ जिऊदा रोन्‍दा, पोरो तुओ सोबि खै साथै रोन्‍दा जिथलैई तुऐ बिश्‍वास दै मोजबूत होन्‍दै जावं ओरो तेसिदै खुश रोवं।
\v 28 ओरो कोसि बातो दै दुशमन दै न डोरो, सै तिनखै कारिये विनाश खा साफ निशान ओसो, पोरो तोआरे कारियै मोक्ष खा ओरो ऐजा पोरमेश्‍वर खै डोबो शै ओसो।
\v 29 जिथु मसीह कै कारिये तुओ पांदी ऐजा अनुग्रह होये कै ना बेईस तेसि पांदी विश्‍वास कोरो, पोरो तेसखै कारिये दुख भै टिफो।
\v 30 ओरो तुओ ऐशणाई मेहनत कोरणा, जेशणा तुऐ मोखै बोल़दै देखो ओरो ऐबे भै शुणो ऐ, ओऊ ऐशै कैई कोरु।
\c 2
\p
\v 1 जै मसीह दै किछै शान्‍ति, ओरो प्‍यार सै हिम्मोत ओरो आत्‍मा कै सहभागिता ओरो किछै कौरुणा ओरो दोया ओसो।
\v 2 ऐजी खुशै पुरै कोरो कै एक मोण रोवं, ओरो ऐकेई प्‍यार, ऐकेई मोण, ओरो ऐकेई इच्‍छा राखौ।
\v 3 विरोध या झुठी बातौ कारिये किछै नै कोरो, पोरो दीन लैई एकी दुजै कै आपणै सै आच्‍छा सोमझौ़ं।
\v 4 सोबै जोणै आपणै हितौ खै नै, पोरो ओकि खै हितौ खै भै फिकोर कोरो।
\v 5 जैशे मसीह यीशु का सौभाव थिया,ऐशेखैई तोआरा भै सौभाव होवं।
\v 6 जेणै पोरमेश्‍वर खै रूपो दै होयो भै पोरमेश्‍वर खै सांय होणो खै आपणै वोशौ दै राखणो खै चीज़ ना सोमझि।
\v 7 पोरो आपणै आपि खै ऐशणा शून्‍य कोर दिया, ओरो दास खा रूप धोरा तैने, ओरो आदमै खै सोमान दा होये गोवा।
\v 8 ओरो आदमै खै रूपो दा प्रोगट होयेबा आपणै आपि खै दीन कोरा, ओरो ईशै तोडी आज्ञाकारी रोंवा कै मोत हां, क्रुस खै मोत भै सोये ल़ै।
\v 9 इथ कारिये पोरमेश्‍वर तेसिखै बोहिता महान भै कोरा, ओरो तेसिखै ऐजो नावं दियु जु सोबि नावं मुझी बोडो ओसो।
\v 10 कै जु स्‍वर्ग दा ओरो धारतै पांदी ओरो धारतै खै तोडी ओसो, सै सोबै यीशु खै नाव पांदी घुन्‍डु टेकदै।
\v 11 ओरो पोरमेश्‍वर पिता खै मोहिमा कै कारिये होर एक जीभ मानै ल़ौव कै यीशु मसीह ही प्रभु ओसो।
\v 12 इथकारिये हे मेरे प्‍यारै जेशै केई तुऐ होमेशा आज्ञा मानदै आए रोवं तैशै केई ऐबे भै ना तो बेईस मेरे साथै रोयिये बेई पोरो खास कोरियो बा ऐबे मेरे दुर रोणो पांदी भै डोरियो ओरो कापियौ आपणै आपणै मोक्ष खा काम पूरै कोरदै जा़वं। 1
\v 13 जिथु पोरमेश्‍वर ओसो, जेणै आपणै इच्‍छा सांय तोआरै मोण दै इच्‍छा ओरो काम दूईनै बातौ खै कोरणों खा प्रभाव डाला़।
\v 14 सोबै काम बिणा कुडकुडाए ओरो बिणा बेहस कै कोरिया कोरो।
\v 15 तोबै तुऐ निर्दोष ओरो भोल़ै होये बा बागै ओरो जिदि़ लोगो खै बीच पोरमेश्‍वर कै साफ ओला़द बोणियो रोवं जिनु खै बीच तुऐ जीवन खा वचन लोयो धारतै पांदी जोलैयोदै दीये खै सायं देखियो।
\v 16 कै मसीह कै दुसो मोखै घोमण्‍ड कोरणो खा कारण होवं कै ना मेरा दोऊडनुऊ ओरो ना मेरी मेहनत कोरणा बेकार होवा।
\v 17 जै मोखै तोआरै विश्‍वास रूपी बल़िदान ओरो सेवा खै साथै आपणा खून भै बोहाना पोडा़ तोबेई ओऊ खुश ओसो, ओरो तुओ सोबि खै साथै खुशै मोनोऊ।
\v 18 ऐशै कैई तुऐ भै खुश होवं ओरो मेरे साथै खुशै मोनावं।
\v 19 मोखै प्रभु यीशु दै आशा ओसो, कै ओऊ तीमुथियुस खै तोआरै धोरै जोट भैजदा, तोबै तोआरै दोशा शुणियो बा मोखै शान्‍ति मिल़ै।
\v 20 जिथु मेरे धोरै ऐशणै सोभाव खा कुणिये नै जु साफ मोण लैई तोआरै फिकर कोरू।
\v 21 जिथु सोबै आपणै मोतल़ब खै खोज दै रोव, ना कै यीशु मसीह कै।
\v 22 पोरो तेसिखै तौ तुऐ पोरखा़,ओरो जाणै भै लोवं पोऊं ऐ कै जेशै बेटा बापु खै साथै आरि कोरू, ऐशैखैई तेणै सुसमाचार खै फोला़णो दै मेरे साथै मेहनत कै कोरै।
\v 23 इथकारिये मोखै आशा ओसो कै जेशै कैई मोखै जाण पान्‍दा कै मेरी का दोशा होन्‍दै, तैशेकैई ओऊं तेसि जोटैई भैज देन्‍दा
\v 24 ओरो मोखै प्रभु पांदी भोरोशा ओसो कै, ओऊं आपि भै ताव़ला आन्‍दा।
\v 25 पोरो मोऐ इपफ्रुदीतुस खै जु मेरा भाऐ ओरो सहकर्मी ओरो सोगा साथै योध्‍दा ओरो तोआरा दूत, ओरो जोरूरै बातौ दै मेरी सेवा टहल कोरणावाला़ ओसो,तोआरै धोरै भैजणा जोरूरै सोमझा।
\v 26 जिथु तेसखा मोण तुओ सोबि मुझी लागियो दा थिया, इथुकारिये सेजा व्‍याकुल रोव थिया, जिथु तुऐ तैसखै बिमारै खा हाल़ शुणा थिया।
\v 27 पाकायै सै बीमार तौ होयै गोवां थिया इथे तोडी मोरणो पान्‍दी थिया, पोरो पोरमेश्‍वरै तेसि पांदी दोया कै ओरो बेइस तसिई पांदी नै पोरो मौ पांदी भै कै मोखै सोधमै पांदी सोधमा नै होवं।
\v 28 इथकारिये मोऐ तेसि भेजणो खा ओरो भै कोशिश कोरै कै तुऐ तेसियारै ओटियो भैंट मिल़यो कोरियो खुश होयै जावं ओरो मेरा भै सोधमा कोम होऐ जावं
\v 29 इथकारिये तुऐ प्रभु मुझीआरी तेसियारै बोहितै खुशै खै साथै भेंट कोरिया, ओरो ऐशणै खा इजोत कोरिया।
\v 30 जिथु सै मसीह खै काम कारिये आपणै प्राणो पांदी जोखिम टिपियो मोत खै नेडिक आये गोवा थिया, तोबै जु घोटी तोआरै ओरो शै मेरी सेवा होये तियो पूरै कोरो।
\c 3
\p
\v 1 इथकारिये हे मेरे भाइयो प्रभु दै खुश रोवं सेजी बातों तुओ खै बार बार लिखणों मोखै तो कुजाये कोष्ट ना होवं ओरो इदै तोआरै कुशलता ओसो।
\v 2 कुत्‍तै दै चौकश रोव तिनु बुरै काम कोरणवाल़ै दै चोकश रोव, तिनु काटणो कुठणो कोरणैवाल़ै दै चौकश रोवं।
\v 3 जिथु खतनावाल़ै तो आमु ऐ ओसो, जु पोरमेश्‍वर कै आत्‍मा खै गोवाये लेई उपासना कोरू ऐ, ओरो मसीह यीशु पांदी घोमण्‍ड कोरू ऐ, ओरो शोरिर पांदी भरोशा ना राखो।
\v 4 पोरो ओऊ तौ शरीर पांदी भै भोरोशा राख सोखू, जै कोसि ओकि खै शोरिर पांदी भोरोशा राखणो खा विचार होवं तौ ओऊं तेसदा भै बोडिबा राख सोखू।
\v 5 आठवें दुसै मेरा खतना होआ, इस्‍त्राएल खै पीडि ओरो बिन्‍यामीन कै जाति खा ओसो, इब्रानियो खा इब्रानी ओसो, व्‍यवस्‍था खै बारै जै बुल़ू फरीसी हूं।
\v 6 खुशै खै बारै मै जै बुलु तो कलीसिया खा सोताणैवाला़, ओरो व्‍यवस्‍था खै धर्मिकता खै बारै मे जै बुलुं तो निर्दोष थिया।
\v 7 पोरो जु जु बातो मेरे फायदै खै थै, तिनु खेई मोऐ मसीह कै कारिये नुकसान सोमझै लोवां।
\v 8 पोरो ओऊं आपणै प्रभु मसीह यीशु खै पोहिछण खै उतमता खै करिये सोबि बातो खै नुकसान सोमझू ऐ जिथुकारिये मोये सोबि चीजो खा नुकसाण ऊठोऊवा, ओरो तिनु साट कोबड सोमझूं ऐ जिथलैई ओऊं मसीह खै पाऊं।
\v 9 ओरो तेसि निनदा पाये जावं ना कै आपणै तियो धर्मिकता खै साथै जु व्‍यवस्‍था लैई ओसो, पोरो तियो धर्मिकता खै साथै जु मसीह पांदी विश्‍वास कोरणो खै कारिये ओसो, ओरो पोरमेश्‍वर खै ओरो जु विश्‍वास कोरणो पांदी मिल़ों।
\v 10 तोबै ओऊं तेसिखै ओरो तेसखै मोरणो खै शोक्‍तै खै, ओरो तेसखै साथै दु:खौ दा सहभागी होणों खै मर्म खै जाणु, ओरो तेसखै मोत खै एकता खै मिल़ों कोरू।
\v 11 कै ओऊं कोसि भै रीति शै मोरदै मुझी दा जीवदै होणो खै ठावं तोडी पोहुचू।
\v 12 ऐजा मतल़ब नै कै ओऊं पाये गोवा या सोही होये गोवा, पोरो तेसि चीज़ खै पाकोड़णो कारिये दोडियो जोऊ, जिथु कारिये मसीह यीशु ऐ मोखै पाकडा़ थिया।
\v 13 हे भाइयो मेरी भावना ऐजी नै कै ओऊं पाकडै गोवा, पोरो बेईस एक काम कोरूं कै जु बातो पोछोडियो रोये गोये तिनु खै भुल़ बेसियो यो ओगोडियो खै बातों खै ओरो बोढदा रोवां।
\v 14 निशानै खै ओरो डोबै दोडियो चलौ़ जोऊं, तोबै सेजा इनाम पोऊ जिथ कारिये पोरमेश्‍वर मोखै मसीह यीशु दै ऊबा बोहदै राए।
\v 15 आमु मुझी जिशै सिध्‍द ओसो, ऐजा विचार राखों, ओरो जै कोसि बातो दै तोआरै ओरो शै विचार होवं तौ पोरमेश्‍वर तेसि भै तुओ पांदी प्रोगट कोरै देन्‍दा।
\v 16 इथकारिये जिथै तोडी आमु ओटै थियै, तिथिखै अनुसार चालो़।
\v 17 हे भाइयो तुऐ सोबै मिलै बा मेरी साय चाल़ चा़लो, ओरो तिनु पोहचाण राख जु इयो रीति पांदी चालो़ ऐ, जिथखा उदाहरण तुऐ आमु पांदी पावं ऐ।
\v 18 जिथु बोहितै ऐशणै चाल़ चालो़ जिनखै चोर्चा मोये तुआरै बार बार कोरै, ओरो ऐबे भै रोये रोये कोरू कै सै आपणै चाल़ चोल़न शै मसीह खै क्रुस खै बैरे ओसो।
\v 19 तिनखा ओन्‍त नाश ओसो तिनखा ईश्‍वर पेट ओसो, सै आपणै बेजतै खै बातों पांदी घोमण्‍ड कोरो ओरो धोरतै खै चीजों पांदी मोण लायों राखों।
\v 20 पोरो आमारा स्‍वदेश स्‍वर्ग पांदी ओसो, ओरो आमु एक मोक्षकर्ता प्रभु यीशु मसीह खै पेशै आणो खै बाट जोये रोये।
\v 21 सै आपणै शोक्‍तै खै तैसी प्रभाव खै सायं जैथखै कारिये सै सोबै चीजो़ खै आपणै वंश मै कोर सोखों, आमारै बेकार गोत खा रूप बोदलैयो बा आपणै मोहिमा खै गोत खै ऊलटु बोणाये देन्‍दा।
\c 4
\p
\v 1 इथकारिये हे मेरे प्यारे भाइयो, जिनुयारै मेरा जी लागायो रोवं, जु मेरे खुशै ओरो शिरा होवं हे प्यारै भाईयो प्रभु आरै ऐशैकिई मोजबूत रोवं।
\v 2 ओऊं युओ दिया खै भै सोमझू ऐ ओरो सुन्‍तुखे खै भै कैसे प्रभु आरी एक चित रोवं।
\v 3 हे साच्‍चै सहकर्मी ओऊ तोयादै विनती कोरू कै तु तिनु बेटमाणिशों खै मोदद कोरो,जिथु तिनुऐ मेरे साथै सुसमाचार फौला़णो आरै क्‍लेमेंस ओरो मेरे बाकी चाणैवाल़ै साथी मेहनत कोरै जिनखै नावं जीवन खै किताबौ पांदी लिखियोदै ओसो।
\v 4 प्रभु आरै सोदा खुशै रोवं, ओऊं ओटियो बुल्‍लू, खुशै रोवं।
\v 5 तोआरै नोमराये सोबि आदमियो पांदी प्रोगट होवं, प्रभु नेडिक ओसो।
\v 6 कियोई भै बातों खै फिकोर मोत कोर, पोरो होर एक सोबि बातो दै, तोआरै निवेदन प्रार्थना ओरो विनती खै कारिये धन्‍यवाद साथै पोरमेश्‍वर खै दोरै खोड़े कियै जान्‍दै।
\v 7 तोबै पोरमेश्‍वर खै शान्‍ति, जु सोब सोमझ शै पोरै ओसो, तोआरै मोण ओरो तोआरै विचारो खै मसीह यीशु आरै ठीक रोन्‍दै।
\v 8 इथकारिये हे भाईयो जु जु बातों साच्‍ची ओसो, ओरो जु जु बातों इजोत कै ओसो, ओरो जु जु बातों जोरूरै ओसो,ओरो जु जु बातों पवित्र ओसो, ओरो जु जु बातों साफ काम कि ओसो, ओरो जु जु बातो मोण खै भाणो वाली ओसो, ओरो जु भै आच्छै गुण ओरो तारिफ खै बातों ओसो, तिनु पांदी चित लाया कोरै।
\v 9 जु बातो तुऐ मौ आ दै शोखि, ओरो मानी ऐ राखी ओरो शुणै, ओरो मौ दै देखि, तिनखा पाल़ण कोरिया कोरो, तोबे पोरमेश्‍वर जु शान्‍तै खा सोता ओसो तोआरै साथै रोन्‍दा।
\v 10 ओऊं प्रभु आरी बोहिता खुशै ओसो, कै ऐबे इशै दुसो खै बाद तोआरै फिकोऱ मेरे बारे मे ओटियो जागै पाकै तुओ शुरू मे भै इथखा विचार थिया, पोरो तुओ मोका ना मिली।
\v 11 ऐशे नै कै ओऊं आपणै घोटी खै कारिये ऐजु बुलु, जिथु मोये ऐजो राये शिखै कै जियों दोशा दा ओसो, तियो सोबर कोरू।
\v 12 औऊ नमर होणो भै जाणु ऐ ओरो बोढणो भै जाणं ऐ, होर एकी बातों ओरो सोबि दशाओ दा मोये जोक , भूखु रोणो, ओरो बोढना कोम जादा शिख राये।
\v 13 जु मोखे सामर्थ देवं तेसियारै ओऊ सोबे किछै कोरै सोखू।
\v 14 तोबै भै तुऐ भोला़ किया कै मेरे कोल़ेश दै मेरे साथै होवं।
\v 15 हे फिलिप्‍पियो, तुऐ आपि भै जाणो ऐ के सुसमाचार प्रचार खै शुरू मे जोबे ओऊ मकिदुनिया दा विदा होवा तोबे तुओ छोडियो ओर होजो़ कुणिये मोण्‍डलियै लोणो देणो खै बारै मे मेरी मोदद ना की।
\v 16 ऐशेकैई जोबै ओऊं थिस्‍सूलुनीके दा थिया तोबै भै तुऐ मेरी घोटै पूरै कोरणो कारिये एक बार का नै पोरो दो बार किछै भैज राये थियो।
\v 17 ऐजो ऐशेनै नै कै ओऊ दान चोऊं पोरो ओऊ ऐशणा फोल़ चोऊं, जु तोआरै फा़यदै कारिये बोढदा जावं।
\v 18 मोवागै सोब कुछ ओसो, पोरो बोरि भै ओसो जु चीजो़ तुऐ इपफ्रुदीपुस खै हाथो दै राये थै तिनु, सै तौ सुख देणैवालो़ गोन्‍द मानणो कोरणो लायक बलिदान ओसो, जु पोरमेश्‍वर खै भाव ऐ।
\v 19 मेरा पोरमेश्‍वर भै आपणै धन पांयसै खै लैई तिनु जु मोहिमा सोहित मसीह यीशु दै ओसो,तोआरै होर एक घोटै खै पूरै कोरो।
\v 20 आमारै पोरमेश्‍वर ओरो पिता कै मोहिमा होमेशा होन्‍दै रोवं, आमीन।
\v 21 होर एक पवित्र आदमै खै जु यीशु मसीह दा ओसो, नोमशकार बोलो, जु भाई मेरे साथै, तुओ नमशकार बोलो।
\v 22 सोबै पवित्र लोग खास कोरियो जु कैसर खै घौराणे कै ओसो, तुओ खै नमशकार बोलो।
\v 23 आमारै प्रभु यीशु मसीह खा अनुग्रह तोआरै आत्‍मा खै साथै रोवं।
