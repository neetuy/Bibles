\id 2CO
\ide UTF-8 
\rem Copyright Information: Creative Commons Attribution-ShareAlike 4.0 License 
\h  2 कुरिन्थियों
\toc1  2 कुरिन्थियों
\toc2  2 कुरिन्थियों
\mt1  2 Corinthians
\mt1 2 कुरिन्थियों
\c 1
\p
\v 1 पौलुस कै और सै पोरमेश्वरो कै इच्छा सै मसीह यीशु का भोकत ओसो, ओरो भाई तीमुथियुस कै ओरो सै पोरमेश्वरो कै तेसी कलिसिया कै नांव, जु कुरिन्थयुस में ओसो,  ओरो सोब अखया कै सोबे पवित्र लोगों कै नांव।
\v 2 ओमारे पिता पोरमेश्वर ओरो प्रभु यीशु मसीह की ओरो सै तुंओं अनुग्रह ओरो शानतै भेटया कोरो।
\v 3 ओमारे प्रभु यीशु कै पोरमेश्वर ओरो पिता का धोन्यवाद होंव, जु दोया का पिता ओरो सोब किस्म कै शानती का पोरमेश्वर ओसो।
\v 4 सै ओमारे सोब कोलेशो में शान्तै दोंव, ताकी आमैं तियों शान्ती कै कारण जु पोरमेश्वर आमु खै दोंव, तिनुखै भै शान्तै देऐ सोको जु कोसी भै किसम कै कोलेशो में होंव।
\v 5 क्योंकि जेशेखै आमैं कै दुखो में आमैं जादा शामिल होंव, तेशेखेंई ही आमैं शान्ती में भै मसीह कै द्वारा जादा शामिल होंव।
\v 6 जै आमैं कलैश पौंऊ, तौ ऐजौ तोवरी शान्तै ओरो उध्दार कै लिऐ ओसो, ओरो जै शान्ति पौंऊ, तौ ऐजौ तोवारे शान्ति कै लिऐ ओसो, जिथकै प्रभाव सै तुंऐ धीरज कै साथै तिनु कलैशो खै सोहे सोको जिनुखै आमु भै सोहऐ।
\v 7 आमारे आशा तोवारे बारे पाक्की ओसो, क्योंकि आमैं जाणुऐ कै तुंऐ जेशै खै ओमारे दुखो में, तेशेखै ही शान्ति में भै शामिल होंव।
\v 8 ओ भाईयों, आमें ना चोंऊ कै तुंऐ ओमारे कलेशो सै अणजाण रोंव जु आसिया में आमु पान्दी पौडा, आमैं ऐशणै भारी बौझ लेई दोबे गौवे थिऐ जु ओमारी शोकती सै बाहरे थियु, इथै तोडी कै आमैं जिंदगी दै भै हाथ धौ बोठै थिये।
\v 9 यानी आमैं आपणै मोनौ दौ सोमझै दियु थियु कै आमु पान्दी मौत कै आज्ञा होऐ चुकै ओसो, ताकी आमै आपणा भरोसा ना राखौ यानी पोरमेश्वर का जु मोरयोंदे खै जींवदै कोरो। 
\v 10 तेने ही आमु खै मौत कै ऐशणै बोडै सोंकोट सै बोचाऐ, ओरो बोचांदा, ओरो तेसी पान्दी आमारी ऐजै आशा ओसो कै सै ओगवाडी तोडी भै बोचांदा रोंहदा।
\v 11  तुंऐ भै मेलेबा प्रार्थना कै द्वारा ओमारे मोदद कोरलै कै जु वरदान बहुतै कै द्वारा आमु मेलेरोवा, तेथके कारण बोहोत लौग ओमारे और सै धोन्यवाद कोरो।
\v 12 क्योंकि आमैं आपणै विवेक की ईंयों गोवाई पान्दी घोमण्ड कोरु, कै धोरतियो पान्दी खास कोरयो तोवारे बीच, ओमारा चोरित्र पोरमेश्वर कै योग्य ऐशी पवित्रता ओरो सोचाई सोहित थिया, जु शारीरिक ज्ञान सै ना पोरो पोरमेश्वरो कै ज्ञान अनुग्रह कै साथै थिया।
\v 13 आमैं तुंओं खै कुछ और ना लिखदै, केवल सेजौ ही जु तुंए पोढदै ओरो मानो भै ओसो, ओरो मुखै ओसो कै आखिर तौडी भै मानदै रोलै।
\v 14 जेशेखै तुंओं मुन्जी दै केतरे लोगेए माने राखौ कै आमैं तोवारे घोमण्ड का कारण ओसो,तेशेखै ही तुंऐ भै प्रभु यीशु मसीह कै दुसै ओमारे लिऐ घोमणड का कारण ठोहरलै।
\v 15  ऐसी ही भरोसे सै हांव चौंऊ थिया कै आगै तोवारे धोरै आंऊ कै तुंओं एक होजौ दान मिलौ,
\v 16  ओरो तोवारे धोरे पोरेशा होएबा मकिदुनिया खै जौंऊ, ओरो तोबे मकिदुनिया पोरेशा तोवारे धोरै ओंव, ओरो तुंऐ मुखै यहुदिया कै और कुछ दुर तोडी पहुँचाएया।
\v 17 एसलिऐ मुंऐ जु ऐजै इचछा कै थै तौ क्या मुंऐ चंचलता दिखाऐ। या जु कोरनौ चोंऊ क्या शोरिरो कै अनुसार कोरणौ चौंऊ कै हांव बातौ में हाँ-हाँ ओऱो ना-ना भै कोरु?
\v 18 पोरमेश्वर साच्चा गवाहा ओसो कै ओमारे तेसी बोचन में जुतुंओं खै बौला हाँ ओरो ना दुयने ना पाऐ जांव।
\v 19  क्योंकि पोरमेश्वर का पुत्र यीशु मसीह जेसका ओमारे द्वारा यानी मेरे ओरो सिलवानुस ओरो तीमुथियुस कै द्वारा तोवारे बीच में प्रचार किया, तिनु मुन्जी हाँ ओरो ना दुयने ना थिये, पोरो तिथे हाँ ही हाँ होऐ।
\v 20 क्योंकि पोरमेश्वरो की जैतरी प्रतिज्ञांए ओसो, सै सोबे तेसी में हाँ कै साथै,ओसो। एसलिऐ तेसके द्वारा आमीन भै होऐ कै ओमारे द्वारा पोरमेश्वर कै महिमा होंव।
\v 21 ओरो जु आमु तोवारे साथै मसीह में काठै राखौ, ओरो जेनै ओमारा अभिषेक कोरे राखा सैजा ही पोरमेश्वर ओसो, 
\v 22 जेने आमु पान्दी छाप भै लाए दै ओएओ बयाने में आत्मा खै ओमारे मोनौ दा दिया।
\v 23 हांव पोरमेश्वर खै गवाहा कोरबा बुलु कै हांव ऐबे तोडी कुरिन्थयुस में एसलिऐ ना आया, कै मुखै तुंओं पान्दी तोरोस आंव थिया।
\v 24 ऐजौ ना कै आमै विश्वास कै बारै में तुंओ पान्दी प्रभुता जताणैचोंऊ पोरो तोवारे खुशी में मोदद ओसो क्योंकि तुंऐ विश्वास ही लेई पाक्कै रोंव।
\c 2
\p
\v 1 मुंऐ आपणै मोनौ दौ ऐजौ ठाणै दियु थियु कै होजौ तोवारे धोरै उदास कोरदा ना आऊँ।
\v 2 क्योंकि जै हांव तुंओं उदास कोरु, तौ मुखै खुशी देणेवाला कुण हौला, केवल ऐजै ही जेसी खै मुंऐ उदास कोरै राखै?
\v 3 ओरो मुंऐ ऐजी बातों तुंओं एसलिऐ लेखै राखी कै केंई ऐशै खै ना होंव कि मेरे आणै सै, जिनकेई दै मुखै खौशे भेटणै चैंइऐ हांव तिनुदा उदास होंव, क्योंकि मुखै तुंओं सोबिपान्दी ईयों बातौ का भरोसा ओसो कै जु मेरे खौशे ओसो, सै तोवारे सोबि कै भै ओसोऐ।
\v 4  बोडै कोलेशो ओरो मोनौ कै कोष्ट सै मुंऐ बोहोत आंसु बहा- बहाऐबा तुओं लेखै राखौ, एसलिऐ ना कै तुंऐ उदास होंव पोरो एसलिऐ कै तुंऐ तैसी बौडै प्यार खै जाणै सोको, जु मुखै तुंओंवारी ओसो।
\v 5 जै कुणिऐ उदास कोरै राखै, तौ मुखै ही ना यानी (कि तिनके साथै बोहोत सकतै ना कोरु) कुछ-कुछ तुंओं सोबि खै भै उदास कोरै राखै।
\v 6 ऐशणै आदमी कै लिऐ ऐजा दौण्ड जु भाईयों मुन्जी दा बहुतै दिया, बोहोत ओसो।
\v 7 एसलिऐ ऐथदौ भोला ऐजा ओसो कै तेसका अपराध माफ कोरो ओरो शान्तै दोव, ऐशै ना होंव कै ऐशणा आदमै बोहोत उदासीम में डुबै जांव।
\v 8  ऐसी कारण सै हांव तुंओं केंई दै बैनते कौरु कै तेसिखै आपंऐ प्यार का प्रमाण दोंव।
\v 9  क्योंकि मुंऐ एसलिऐ भै लिखु थियु कै तुंओं खै पोरखै कौरु कै तुंऐ मेरी सौब बातौ कै मानणै कै लिऐ तैयार ओसो कै ना।
\v 10 जेसका तुंऐ कुछ माफ कोरो तैसी खै हांव भै माफ कोरै दोंव, क्योंकि मुंऐ भै जु कुछ माफ कोरै राखौ, जै कोरै रा़खौ तौ तोवारे कारण मसीह कै ठांव में होएबा माफ-माफ कोरे राखौ। 
\v 11 कि शैतान का आमु पान्दी दाव ना चालौ, क्योंकि आमैं तेसकी चाल सै अनजान ना।
\v 12 जोबै हांव मसीह का सुसमाचार शुणाणौ खै त्रोआस आया, ओरो प्रभु ऐ मेरे लिऐ एक द्वार खोलै दियु,
\v 13 तौ मेरे मोनौ खै चौऐन ना भैटी, एसलिऐ कै मुंऐ आपणै भाई तीतुस खै ना पाया, एसलिऐ तेने बिदा होऐबा मकिदुनिया खै होटै गौवा।
\v 14 पोरो पोरमेश्वरो का धोन्यवाद हो जु मसीह में सौदा आमु खै जय कै खुशी में लोऐबा नियों, ओरो  आपणै ज्ञान कै बांस ओमारे द्वारा सारे ठांव ममें फेलांव।
\v 15 क्योंकि आमैं पोरमेश्वर के नोजदिक उध्दार पाणै वालौ ओरो नाश होणैवालौ दुईने कै लिऐ मसीह कै बांस ओसो।
\v 16 कुछ कै लिऐ तौ मौरणै कै निमित मौत कै गन्ध, ओरो केतरे कै लिऐ जीवन कै निमित जीवन कै बांस। भला इनी बातौ कै काबिल कुण ओसो।
\v 17 क्योंकि आमैं तिनु बोहुतौ कै जेशणै ना जु पोरमेश्वर कै बौचनो में मिलावट कोरो, पोरो मोनौ कै सौच्चाई सै ओरो पोरमेश्वरो कै ओरो सै पोरमेश्वरो खै हाजिर जाणैबा मसीह में बोलौ ओसो।
\c 3
\p
\v 1 क्या आमैं तोबे आपणी बोडाऐ कोरदै लागै? या आमैं अन्य लोगौ कै जेशणै सिफारिश की पत्रियाँ तोवारे धोरै लांव या तुंओं केंई दी लौणी?
\v 2 ओमारी पोत्री तुंऐ ही ओसो, जु ओमारे मोनौ दी लिखयोंदी ओसो ओरो तिनु सोब आदमै पौछयाणौ  ओरो पौढैया कोरो।
\v 3 ऐजौ प्रोगट ओसो कै तुंऐ मसीह की प्रत्री ओसो जिनुखै आमैं सेवको कै जेशणा लिखा, ओरो जु सियाईलेई ना पोरो जींवदै पोरमेश्वरो कै आत्मा लेई पात्थरो कै पाटियो पान्दी ना, पोरो मोनौ की मांस रुपी पटियों पान्दी लेखै राखी।
\v 4 आमैं मसीह कै द्वारा पोरमेश्वरो पान्दी ऐशणा ही भरोसा राखु।
\v 5 ऐजौ ना कि आमैं आपणै आपी सै ऐसी काबिल ओसो कै आपणी और सै कियोंई बातौ का विचार कपौरे सोको, पोरो ओमारे कामयाबै पोरमेश्वर की और सै ओसो।
\v 6 जेनै आमु नई वाचा कै सेवक होणै कै लायक भी कोरै राखै, शब्दमकै सेवक ना यानी आत्मा कै, लायक शब्द मारौ पोरो आत्मा जींवदै कोरो।
\v 7 जै मौत की वाचा जिथके आकशर पातथरो पान्दी खोणै राखै थिये,इथे तोडी होऐ की मुसा कै मुँहू पान्दी कै तेज कै कारण जु छोटेया भै कोरो थिया, एस्राएली तेसके मुँहु पान्दी नोजर ना कोरे सोको थिये,
\v 8 तौ आत्मा कै वाचा और भै तेजमय कैथु ना होलै?
\v 9 क्योंकि जोबे दौषै ठोहरणैवाले वाचा तेजमय थै, तौ धोर्मि ठोहरणैवाली वाचा और भै तेजमय कैथु खै ना होलै?
\v 10  ओरो जु तेजोमय थिया, सै भै तेसी तेज कै कारण जु तेसी दा भै बोडैबा तेजमय थिया, कुछ तेजमय ना ठोरी।
\v 11 क्योंकि जोबे सेजा सै जु घोटता जांव थिया तेजमय थिया, तौ सै जु पाक्का रोला होजौ भै तेजोमय कैथु ना हौला?
\v 12 एसलिऐ ऐशणै आशा राखैबा आमैं हिम्मत कै साथै बोलौ,
\v 13 ओरो मुसा कै जेशणै ना, जेने आपणै मुँहुओं पान्दी पोरदा लाया थिया ताकी इस्राएली तेसी घोटणेवालै तेज कै अन्त खै ना देखौ।
\v 14  पोरो सै मतिमन्द होऐ गोवे, क्योंकि ऐलौ तोडी पुराणा नियम पोढदै समय तिनकै मोनौ पान्दी सैजा ही पोरदा पोडैयोंदा रोंव, पोरो सै मसीह में ओढै जांव।
\v 15 ऐलो तोडी जोबे कोलोंई मुसा कै किताब पौडै जांव तौ तेसके मोनौ दा पोरदा पौड रोंव।
\v 16 पोरो जोबे कोलोंई तेसका मोन प्रभु में फिरला, तोबे सेजा पोरदा ओढे जांदा।
\v 17 प्रभु तौ आत्मा ओसो ओरो जिथे कौथी प्रभु का आत्मा ओसो तिथे आजादै ओसो।
\v 18  पोरो जोबे आमु सौबी कै खुलै चेहरे सै प्रभु का प्रताप ऐसी ढोंग सै प्रोगट होंव, जेशै कै शिशै दौ, तौ प्रभु कै द्वारा जु आत्मा ओसो, आमै तेसी तेजस्वी रुपो दै अंश-अंश कोरेबा बोदलै जांव।
\c 4
\p
\v 1 एसलिऐ जोबे आंमु पान्दी ऐशणै दौया होऐ कै आमु ऐजै सेवा मिलै, तौ आमु खै हियाव ना छोडना चेंईए।
\v 2 पोरो आमु ऐ लज्जा कै गुप्त कामौ खै तैयागै दिया, ओरो ना चतुराई सै चालौ, ओरो ना पोरमेश्वरो कै बोचनों में मिलावट कोरो, पोरो सोत्य खै प्रोगट कोरेबा, पोरमेश्वरो कै सामणै हर एक आदमी कै विवेक में आपणै भलाऐ बोढालौ।
\v 3 पोरो जै ओमारे सुसमाचार पान्दी पोरदा पोडे रोवा, तौ सै नोष्ट होणेवालौ ही कै लिऐ पोडै रोवा।
\v 4 ओरो तिनु अविश्वासीयों कै लिऐ, जिनकी बुध्दि ईयों सोंईसारियों कै ईश्वरऐ आंधी कोरे राखी, ताकी मसीह जू पोरमेश्वरो कै जैशणा ओसो, तेसके तेजोमय सुसमाचार का पैयाशौ तिनु पान्दी ना चमको।
\v 5 क्योंकि आमैं आपणै खै ना, पोरो मसीह यीशु खै प्रचार कौरू कै आमैं यीशु कै कारण तोवारे सेवक ओसो।
\v 6 एसलिऐ कि पोरमेश्वरो ही ओसो, जेनै बोलौ, ईनारे पोरेशा प्याशौ चोमको, ओरो सेजो ही ओमारे मोनो दो चोमको कै पोरमेश्वरो कै महिमा खै पोछैयाण कौ प्याशौ यीशु मसीह कै मुँहओं सै प्याशौ हौंव।
\v 7  पोरो ओमारे धोरे सेजौ धौन माट्टी कै बासणौ दौ राखै राखौ की असीम शोकतै ओमारी और सै ना यानी पोरमेश्वर ही की और सै ठोहरो।
\v 8 आमू चौऊ ढोबो शा कलैश तौ भुगुऐ, पोरो सोंकट दै ना पोडदै, निरुपाय तौ ओसोऐ पोरो निराश ना होंऊ,
\v 9 सोताऐ तौ जांवऐ, पोरो त्यागे ना जांव, गिराऐ तौ जांवऐ पोरो नोष्ट ना होंव।
\v 10  आमैं यीशु कै मौत खै आपंणै शोरिरो में हर समय लिऐ चालौ कै यीशु का जिवन भै ओमारै शोरिरो में प्रोगोट होंव।
\v 11 क्योंकि आमु जींवदे जींव सौदा यीशु कै कारण मौत कै हाथौ दै सोंपे जाँव कै यीशु का जीवन भै ओमारे मरणहार शोरिरो में प्रोगोट होंव।  
\v 12 ऐशेखै मौत तौ आमुपान्दी प्रभाव डालौ ओरो जीवन तुंओ पान्दी।
\v 13 एसलिऐ कै आमु दै ऐजै ही विश्वास कै आत्मा ओसो, जिथके बारे में लेखै राखौ, मौंऐ विश्वास किया, एसलिऐ बोलौ! ऐशेखै ही आमैं भी विश्वास कोरो, एसलिऐ बोलौ भै ओसोऐ।
\v 14 क्योंकि आमु जाणुऐ कै तेने प्रभु खै जींवदा कोरा, सै ही आमु भै यीशु का भागी जाणैबा जींवदे कोरदा, ओरो तोवारे साथै आपणै सामणै हाजिर कोरदा।
\v 15 क्योंकि सौबे चिजौ तोवारे लिऐ ओसो, ताकी अनुग्रह बहुतै कै द्वारा जादा होऐबा पोरमेश्वरो कै महिमा कै लिऐ धोन्यवाद भै बोडाओ।
\v 16 एसलिऐ आमैं हियाव ना छोडदै,यानी ओमारा बाहार का आदमीपन नोष्ट होंदा जांव, तौभै ओमारा भीतरे आदमैपन हर रोज नोवा होंदा जांव।
\v 17 क्योंकि ओमारा पल भर का हौल्का शा कलैश ओमारे लिऐ बोहोत ही जोरुरी ओरो अन्त महिमा पोऐदा कोरदा जांव,
\v 18 ओरो आमैं तौ देखेयोंदी चिजौ खै ना पोरो अनदेखी चिजौ खै देख दै रोंव, क्योंकि देखेयोंदी चिजौ  तौ थोडे ही दुसो की ओसो, पोरो ओनदेखी चिजौ सौदा बोणी रोंव।
\c 5
\p
\v 1 क्योंकि आमैं जाणुऐ कै जोबे ओमारा धोरतियो पान्दी का डेरा सरिखा घौर तोडै देंदै, तौ आमैं पोरमेश्वरो की और सै स्वर्गो पान्दि एकक ऐशणा भवन भेटदा जू हाथोंलेई बाणैयों दौ घौर ना पोरो हमैशा कौ रोणौवालौ ओसो। 
\v 2 ऐशेखेंई तौ आमैंश लेलेयांऊ ओरो बौडी लालसा राखौ कै आपणै स्वर्गीय घोरौ खै बाम्बै दौव।
\v 3 कै ईथकै बाम्बणै सै आमैं नंगै ना पाए जांव।
\v 4 ओरो आमु ऐसी डेरे दै रोयोखै बोझौ लेई दोबेयोखै लेलेयांदै रौंव, क्योंकि आमैं उतरदै ना पोरो बाम्बणौ चाओं, ताकी सै जु मोरहार ओसो जिन्दगियों दै डोबै जांव।
\v 5 जेनै आमु खै ईयों बातौ कै लिये तैयार कोरै राखै ओसो सै पोरमेश्वर ओसो, जेनै आमु बयाने में आत्मा भै देऐ राखा।
\v 6 ऐशेखै ही आमैं सौदा हिम्मत राखयो खै ऐजौ जाणुऐ कै जोबे तोडी आमैं शोरिरो में रोंव, तांव तोडी प्रभु दै अलग ओसो-
\v 7 क्योंकि आमैं रुप खै देखैबा ना, पोरो विश्वास सै चालूऐ।
\v 8 एसलिऐ आमैं हिम्मत कोरदै रोंऊ, ओरो शोरिरो दै अलग होऐबा प्रभु कै साथै रोणौ और भी बोडेबा सोमझु।
\v 9 ऐसी कारण ओमारे मौनो कै इच्छा ऐजै ओसो कै चाहे साथी रोंव चाहे अलग रोंव, पोरो आमैं तेसी खै पसंद कौरू।
\v 10  क्योंकि जोरुरी ओसो कै आमु सोबि का हाल मसीह कै न्याय आसन कै सामणै खोलै जालै, कै हर एक आदमै आपणै-आपणै भोले बुरे कामों का बोदला जु तेने शोरिरो कै द्वारा कोरे हौ पांओ।
\v 11  एसलिऐ प्रभु का डोर मानेबा आमु लोगौ खै सोमझोओंव ऐ,पोरो पोरमेश्वरो पान्दी ओमारा हाल प्रोगोट ओसो, ओरो मेरै आशा ऐजै ओसो कै तोवारे विवेक पान्दी भै प्रोगोट हौवा हौला। 
\v 12 आमैं तोबे भै आपणै बोडाऐ तोवारे सामणै ना कोरदै, यानी आमैं आपणै बारे में तुंओ घोमण्ड कोरणो का मोका दौंऊ कै तुंऐ तिनु खै जोवाब देऐ सोको, जु मोनो पान्दी यानी दिखावटी बातौ पान्दी घोमण्ड कोरो।
\v 13 जै आमै बैशुध ओसो तौ पोरमेश्वर कै लिऐ ओसो, ओर जै शुजयोदै ओसो तौ तोवारे लिऐ ओसो।
\v 14 क्योंकि मसीह का प्यार आमु खै मोजबुर कोरे दोंओ, एसलिऐ कै आमैं ऐजौ सोमझु कै जोबे एक सोबि कै लिऐ मौरा तौ सोबे मारै गौवै।
\v 15 ओरो सै ऐसी वजऐ सोबिकै लिऐ मौरा कै जु जींवदै ओसो, सै ओगवाडी खै आपणै लिऐ ना जींयों पोरो तेसके लिऐ जु तिनके लिऐ मौरा ओरो तोबे जींवदा होऐ गोवा।
\v 16  ऐशेखै ही ईबी दुबै आमैं कोसी खै शोरिर कै अनुसार ना सोमझुबे। झै आमैं मसीह खै भै शोरिरो कै अनुसार जाणा थिया, तौ भै ईबी दुडा तेसिखै ऐशेखै ना जाणुबै।
\v 17  एसलिऐ जै कुणीऐ मसीह दै ओसो तौ सै नोंऐ सोंईसारै ओसो पुराणी बातो बैते गोईओसो ओरो देखो, सोब नोई होऐ गोई।
\v 18 ऐजी सोबै बातो पोरमेश्वरो कै ढोबो शी ओसो, जेने मसीह के द्वारा आपणै साथै ओमारा मेल-मिलाप कोरे दिया, ओरो मेल-मिलाप की सेवा आमु सोंपी दै।
\v 19 या पोरमेश्वरै मसीह दै होएबा आपणै साथै सोंईसारीयो दै मेल-मिलाप कोरे दिया, ओरो तिनके पापो का दौष तिनु पान्दी ना लौउवा, ओरो तेने मेल-मिलाप का बोचन आमू सोंपी दिया।
\v 20 एसलिऐ आमु मसीह कै राजदुत ओसो, मानौ पोरमेश्वर ओमारे द्वारा बेनतै कोरे लोऐ ओसो। आमैं मसीह कै ढोबोशै बेनतै कौरु कै पोरमेश्वर कै साथै मेल- मिलाप कोरे दौ।
\v 21 जु पाप सै अणजाण थिया, तेसी खै तेने ओमारे खातिर पाप ठोहोरोऊबा कै आमैं तेसी दै होऐबा पोरमेश्वरो कै धारमिकता बाणै जांव।
\c 6
\p
\v 1 आमै जु पोरमेश्वरो कै सोहयोगी ओसो ऐजौ भै सोमझाओंऐ कै तेसका अनुग्रह जु तुंओ पान्दी हौवा, तेसीखै बेकार ना जाणौद दैया।
\v 2 क्योंकि सै तौ बोलौ ऐ, आपणी खुशी कै समय में मुंऐ तेरी शूणै दै, ओरो उध्दार कै दुसो दै मुंऐ तेरे मौद्द। देखौ ऐबी सै खुशी का समय ओसो, देखौ, ऐबी सै उध्दार कौ दुस ओसो।
\v 3 आमै कुणजै ई बातौ में ठोकर खाणौ का कोई भी मोका ना दोंव ताकी ओमारे सेवा पान्दी कुणीऐ दोष ना आँव।
\v 4 पोरो हर बात सै पोरमेश्वरो कै सेवक के जेशणै आपणै सद्गुणौ खै प्रोगोट कोरो, बोडै सोबर सै, कोलैशो सै दरिद्रता लेई, सोंकट लेई,
\v 5 कोडै खाणौ सै, कोएद होणै सै, हुल्लडो सै, मेहनत सै, बीजी रोणौ सै, उपवास कोरणै सै,
\v 6 पवित्रता सै, ज्ञान सै, धीरज सै, कृपालुता सै, पवित्र आत्मा सै,
\v 7 साच्चै प्यार सै, सत्य कै बोचन सै, पोरमेश्वरो की शोकती सै, धार्मिकता कै हथियारो सै जु सोंवै-बोंवे हाथों दै ओसो,
\v 8 आदर ओरो निरादर सै, आच्छा नांव ओरो बुरु नांव लेई।जै भोरमाणै जैशे मालुम होंव तौ भै साच्चै ओसो,
\v 9 ओणजाणै कै जेशणै ओसो, तौ भी मौशुर ओसो, मोरेयोंदे कै जेशणै ओसो ओरो देखौ जींवदै ओसो, मार खाणैवालौ कै जेशणै ओसो पोरो प्राण लेई मारे ना जांव,
\v 10 शौक कोरणैवालौ कै जेशणै ओसो, पोरो सौदा खोशी मोनांव, कंगालौ कै जेशणै ओसो, पोरो बोहुतै खै धोनवान बोणाऐ दोंव, ऐशणै ओसो जेशणै आमु केंई कुछ भै ना तौ भै सौब कुछ राखौ।
\v 11 ऐ कुरिन्थियों, आमै खुलेबा तुंओवारी बातौ कोरे राखी, ओमारा मौन तोवारा ढोबो खै खोयोंदा ओसो।
\v 12 तोवारे लिऐ ओमारे मौनो दा कोई भी शंका ना, पोरो तोवारे ही मौनो दै शंका ओसो
\v 13 पोरो आपणै बोच्चै जाणैबा तुंओं खै बुलुऐ कै तुंऐ भै तेसकै बोदलै में आपणा मौन खोलै दोव।
\v 14 अविश्वासी कै साथै आसमान जुऐ में ना जुतौ, क्योंकि धार्मिकता ओरो अधर्म का क्या मेल जौल? या प्याशौ ओरो ईनारे कै क्या सोंगतै?
\v 15 ओरो मसीह का बलियाल कै साथै क्या लगाव? या विश्वासी कै साथै अविश्वासी का क्या नाता?
\v 16 ओरो मुर्तियों कै साथै पोरमेश्वर कै मन्दिरो का क्या नाता? क्योंकि आमै जींवदै पोरमेश्वरो कै मन्दिर ओसो, जेशेखै पोरमेश्वरै बोलै राखौ, “हांव तिनुदा बोसुबा ओरो तिनुदा चालै फिरा कोरुबा और हांव तिनका पोरमेश्वर होंवबा, ओऱ सै मेरे लोग होंदै।
\v 17 एसलिऐ प्रभु बोलौ, तिनके बीचौ पोरेशा निकलौ ओरो ओलग रौव, ओरो अशुध्द चिजौ खै ना छुओं, तौ हांव तुंओ मोंजुर कोरदा।
\v 18 ओरो हांव तोवारा बापु होंऊबा, ओरो तुंऐ मेरे बेटे ओरो बेटियाँ हौलै। ऐजा सर्वशक्तिमान प्रभु पोरमेश्वरो का बोचन ओसो।
\c 7
\p
\v 1 पोरो ओ प्यारो, जोबे की सेजी प्रतिज्ञांए आमु भेटे रोई, तौ आओ, आमै आपणै आपी खै शोरिरो ओरो आत्मा की सोब गौंदगै खै शुध्द कोरो, ओरो पोरमेश्वरो कै डौर मानेबा पवित्रता खै साबित कोरेया।
\v 2 आमु आपणै आपणै मोनौ दा ठांव दोंव। आमै ना कोसी कै साथै ओन्याय कोरे राखा, ना कोसी खै  बिगाडै राखा, ओरो ना कोसी खै ठोगै राखा।
\v 3 हांव तुओं दोषी ढोहोराणौ खै ऐजौ ना बौलदा।क्‍योंकि मौंऐ आगै ही बोलौ पौऊ कै तुऐ ओमारे मौनौ दै ऐशै बौसे गोऐ कै आमें तोवारे साथै मोरणौ कै लिऐ तैयार ओसो। 
\v 4 हांव तुओं केंई बोहोत हिम्‍मत कै साथै बोलैलौ,मुखै तुओं पान्‍दी बौडा घोमण्‍ड ओसो,हांव शान्‍ति सै भोरै गौवा।आपणै सौब कोलैश में हांव खुशी दै अति भरपूर रोऊ।
\v 5 क्‍योंकि जोबे आमें मकिदुनिया में आए,तोबे आमें चौऊ ढोबौशै कोलेश पांव थिऐ,बाऐरे लौडैईयां थी,भीतरै गजब बातौ थी।
\v 6 तौभी दुईने खै शानतै देणेवालै पोरमेश्‍वरै तीतुस कै आणै सै आमू खै शानतै दै,
\v 7 ओरो ना केवल तेसके आणै सै पोरो तेसके तेसी शान्तै सै भी, जू तेसी खै तोवारी और सै भेटे रोऐ थै। तेने तोवारे लालसा, तोवारे दु:ख ओरो मेरे लिऐ तोवारी धुन का समाचार आमु शुणाया, जेथलेई मुखै और भै खुशी भेटे।
\v 8 क्योंकि जै मौंऐ आपणी पत्री सै तुंओ शोकित किऐ, पोरो तिथलेई पौछतांदा ना जेशै कै आगै पौछताया थिया, क्योंकि हांव देखुवे कै तियों पत्री लेई तुंओ शोक तौ लागा पोरो सै थोडे देर के लिऐ थिया।
\v 9 ऐबै हांव खुशी ओसोपोरो ईथुकारिए ना कै तुंओ खै शोक पोंऊचा, यानी एसलिऐ कै तुंऐ तेसी शोक कै कारण मौन फिराया, क्योंकि तोवारा शोक पोरमेश्वरो कै इच्छा कै अनुसार थिया कै ओमारी और सै तुंओ कियोंई बातौ का नुकसान ना पौंऊचौ।
\v 10 क्योंकि पोरमेश्वर भोकती का ऐशणा पोश्चताप पोऐदा कोरो जिथका परिणाम उध्दार ओसो ओरो तोबे तिथलेई पोछताणौ ना पोडो। पोरो सोंईसारीयो का शोक मौऊत पोऐदा कोरो।
\v 11 पोरो देखो, ईयोंई बातौ लेई कै तुंओ पोरमेश्वर भौकती का शोक हौवा तुंओ दै केतरे खोशै ओरो प्रत्युतर ओरो रिश, ओरो, डौर, ओरो लालसा, ओरो धुन ओरो दोण्ड देणौ का विचार पोऐदा हौवा? तुंऐ सोबी बातौ लैई ऐजौ साबित कोरे दियु कै तुंऐ ईयों बातौ सै निरदोष ओसो। 
\v 12 तोबे मौंऐ जु तुंओ खै लैखेराखौ थियु, सै ना तौ तेसके कारण लैखेराखी जेने अन्याय कोरा ओरो ना तेसके कारण जेसी पान्दी अन्याय कोरे राखा, पोरो एसलिऐ कै तोवारे खोशै जू ओमारे लिऐ ओसो, सै पोरमेश्वरो कै सामणै तुंओ पान्दी प्रोगोट होऐ जांव। 
\v 13 एसलिऐ आमु खै शान्तै भेटे।ओमारे ईंयों शान्तै कै साथै तीतुस कै खुशी कै कारण ओर भै खौशै होऐ क्योंकि तेसका जी तुंओ सोबी कै कारण हौरा भोरा होऐ गौवा। 
\v 14 क्योंकि जै मौंऐ तेसकै सामणै तोवारे बारे में किछे घोमण्ड देखोउवा, तौ लोज्जित ना होई, पोरो जेशे आमै तुंओकेई सौबी बातौ साच्ची साच्ची बोलै दी थी, तेशे खै ही ओमारा घोमण्ड देखाणा तीतुस कै सामणै भै साच्चौ निकलु।
\v 15 जोबे तेसी तुंओ सोबी कै आज्ञाकारी होणै कै याद आंव कि केशे खै तुंऐ डोरेबा ओरो और काँपेबा तेसीयारी भैट कै, तौ तेसका प्यार तोवारी होजौ भै बोडदा जांव।
\v 16 हांव मगन ओसो क्योंकि मुखै हर बात दा तुंओ पान्दी भरोसा ओसो।
\c 8
\p
\v 1 ऐबे है भाईयों, आमैं तुंओ पोरमेश्वरो कै तेसी अनुग्रह का समाचार दौंऊ जु मकिदुनिया कै कलिसियाओं पान्दी होवा थिया।
\v 2 कै कोलेशै कै बोडै परिकशा में तिनके बोडै खुशी ओरो भारी कंगालपन में तिनकी उदारता बोहोय बोडै गोऐ।
\v 3 तिनके बारे में मेरी ऐजी गोवाई ओसो कै तिनवें आपणै शोकतै भर यानी शोकतियों सै बहार, मौनौ सै दियु।
\v 4 ओरो ईयों दान में ओरो पवित्र लोगौ कै सेवा में भागी होणै कै अनुग्रह कै बारे में, आमुकेंई दी बार-बार बोहोत बेनते कोरे,
\v 5 ओरो जेशणै आमै आशा कोरे थै, तेशणै ही ना पोरो तिनवें प्रभु खै तोबे पोरमेश्वरो कै इच्छा सै आमु खै भै आपणै आपी खै देऐ दिया।
\v 6 एसलिऐ आमुऐ तीतुस खै सोमझाया कै जेशै तेनै आगै शुरु कियु थियु, तेशेखै ही तोवारे बीच में ऐजौ दान कै काम खै पुरा भै कोरे दोंव।
\v 7 एसलिऐ जेशेखै तुंऐ हर बात में यानी विश्वास, बोचन,ज्ञान ओरो सोब किसम कै कामों में, ओरो तेसी प्यार में जु आमुवारी राखौ, बोडदै जांव, तेशेखै ही ऐसी दानौ कै कामों में भै बोडदै जाव।
\v 8 आंव आज्ञा की रीती तौ ना, पोरो ओकी कै जौश सै तोवारे प्यार कै सोच्चाऐ खै पोरखणौ कै लिऐ बूलु।
\v 9 तुंऐ ओमारे प्रभु यीशु मसीह का अनुग्रह जाणौऐ कै सै सेठ होऐबा भै तोवारे लिऐ कंगाल बोणै गौवा, ताकी तेसके कंगाल होऐ जाणौ सै तुंऐ सेठ बोणै जांव।
\v 10 ईयों बातो में मेरी सलाह ऐजी ओसो ऐजौ तोवारे लिऐ आच्छौ ओसो, जु एक साल सै ना तौ केवल ऐसी कामों खै कोरणै ही में, पोरो ईयों बातो कै चाहाणै में भै ओगवाडी होऐ थिऐ,
\v 11 एसलिऐ ऐबे ऐजा काम पुरा कोरो कै जेशे खै इच्छा कोरणौ में तुंऐ तैयार थिऐ, तेशेखै ही आपणी- आपणी कोमाऐ  कै अनुसार पुरा भै कोरो। 
\v 12 क्योंकि जै मौनौ की तैयारी हौ तौ दान कै अनुसार स्वीकार भी होंवऐ जु तेसेकेंई ओसो, ना कि तेसके अनुसार जु तेसकेंई ना।
\v 13  ऐजौ ना कै ओकी खै चोऐन ओरो तुंओ खै कोलेश भेटो,
\v 14 पोरो बराबोरी कै विचार सै ऐसी समय तुंवारी बोडोतरे तिनकी घौटी में काम आँव, ताकी तिनकी बोडोतरे भै तोवारे घौटी में काम आँव कै बोराबरे होऐ जांव
\v 15 जेशेखै लेखै राखौ, जेने बोहुतु बोटोरो तेसको किछे जादा निकली, ओरो जेनै ठिकु बोटोरो तेसको किछे कम ना निकली।
\v 16  पोरमेश्वरो का धोन्यवाद हौ, जेनै तोवारे लिऐ सैजा ही जौश तीतुस मै मौनौ दा डाल दिया
\v 17  कै तेने ओमारा सोमझणा मानै दिया यानी बोहुत जौश होऐबा सै आपणी इच्छा सै तोवारे धोरै आया।
\v 18 आमै तेसके साथै तेसी भाई खै भै छाडै राखा जेसको नांव सुसमाचार कै बारे में सौब कलिसिया दा फोएलैयोंदा ओसो,
\v 19 ओरो ऐतरो ही ना, पोरो सेजै कलिसिया द्वारा ठोहोराऐ भै गौवा कै ऐसी दान कै काम कै लिऐ ओमारे साथ जांव। आमै ऐजै सेवा एसलिऐ कोरो कै प्रभु कै महिमा ओरो ओमारे मौनौ की तियारी प्रोगट होऐ जांव।
\v 20 आमै ईयों बातौ में चौकस रोंव कै ऐसी उदारता कै काम कै बारे में जिनकै सेवा आमै कोरो, कुणिऐ आमु पान्दी दौष ना लाऐ सोको।
\v 21 क्योंकि जु बातौ केवल प्रभु ही कै नोजदीक ना, पोरो आदमी कै नोजदीक भै भली ओसो आमै तिनकी चिन्ता कौरु।
\v 22 आमै तेसके साथै आपणै भाई खै भै छाडै राखा, जेसिखै आमै बार-बार पोरखैयोखै बोहोत बातौ दा जोशिला देखा ओसो, पोरो ऐबे तुंओ पान्दी तेसी खै बोडा भरोसा ओसो, ऐसी कारण सै और भै जादा जोशिला ओसो। 
\v 23 जै कुणीऐ तीतुस कै बारे में पुछौ, तौ सै मेरे साथै ओरो तोवारे लिऐ मेरा सयोगै ओसो, ओरो जै ओमारे भाइयों कै बारे में पुछौ तौ सै कलिसियांओ कै छाडैयोंदै ओरो मसीह कै महिमा ओसो।
\v 24 पोरो आपणा प्यार ओरो ओमारा सैजा घोमण्ड जु तोवारे बारे में ओसो कलिसियाओं कै सामणै साबित कोरेबा तिनु दिखाओ।
\c 9
\p
\v 1 ऐबे तेसी सेवा कै बारे में जु पवित्र लोगौ कै लिऐ की जांव, मुखै तुंओ खै लिखणा जोरुरी ना।
\v 2 क्योंकि हांव तोवारे मौनौ की तैयारी खै जाणुऐ, जेसके कारण हांव तोवारे बारे में मकिदुनिया वासियो कै सामणै घोमण्ड दिखाऊँ कै अखया कै लोग एक सालौ सै तैयार ओसो, ओरो तोवारे जोश सै और भै बोहुतै खै उभारे राखै।
\v 3 पोरो मौंऐ भाईयों खै एसलिऐ छाडै राखा कै आमै जु घोमण्ड तोवारे बारे में देखाया, सै ईयों बातौ दै बेकार ना ठोहरौ, पोरो जेषेखै मौंऐ बोलौ तेशेखै ही तैयार रोएया,
\v 4 ऐशेखै ना होंव कै जै कुणीऐ मकिदुनियावासी मेरे साथै आँव ओरो तुंऐ तैयार ना पाँऊ, तौ होऐ सोको कै ऐसी भरोसे कै कारण आमै (ऐजौ ना बुलु कै तुंऐ) लोज्जित हौ।
\v 5 एसलिऐ मौंऐ भाईयों केंई दै ऐजे बेनतै कोरणै जोरुरी सोंझौ कै सै आगै सै तोवारे धोरै जांव, ओरो तोवारी उदारता का फल जेथकै बारे में आगै ही बोचन देऐ राखा थिया, तैयार कोरै राखैया कै ऐजौ दबाव सै ना पोरो उदारता कै फल कै जैशणा तैयार हौ।
\v 6 पोरो बात ऐजै ओसो जु ठिकु बोंओ, सै ठिकु ही काटला भै, ओरो जु जादा बोंओ, सै जादा कटला।
\v 7 हर एक जौणा जेशेणा मौनौ दा ठाणौ तेशेखै ही दान कोरया, ना कुढ-कुढ सै ओरो ना दबाव सै, क्योंकि पोरमेश्वर हर्ष सै दैणैवालै सै प्यार कोरो। 
\v 8 पोरमेश्वर सोबे किसम का अनुग्रह तुंओ भरपुरी सै देऐ सोको जिथलेई हे बात मै ओरो हर समय, सौब कुछ, जु तुंओ जोरुरी हौंव, तोवारे धोरै रोंव, ओरो हर एक भोलै काम कै लिऐ तुंओ केंई बोहोत कुछ हौ।
\v 9 जेशेखै लेखै राखौ, तेने बिखेरो, तेने कंगालो खै दान दियु, तेसका धर्म सौदा रोहोंदा बोणा।
\v 10 जेशेखै जु बोणैवालै कौ बीज ओर भोजन कै लिऐ रोटी दोंव ओसो, सै तुंओ बीज दैला, ओरो ओरो तिनु फलवंत कोरला ओरो तोवारे धर्म कै फौलौ खै बौडाला।
\v 11 तुंऐ हर बात में सौब किसम कै उदारता कै लिऐ ओमारे द्वारा पोरमेश्वर का धोन्यवाद करवाँव, सेठ किऐ जांव।
\v 12 क्योंकि ईयों सेवा कै पुरा कोरणै सै ना केवल पवित्र लोगौ की जोरुरतै पुरी होंव, पोरो लोगौ की और सै पोरमेश्वरो का भी बोहोत धोन्यवाद होऐया कोरो।
\v 13 क्योंकि ईयों सेवा खै प्रणाम कोबुल कोरेबा सै पोरमेश्वरो कै महिमा प्रोगट कोरो कै तुंऐ मसीह कै सुसमाचार खै मानेबा तेथके ओधीन रोंव,ओरो तिनकी और सै सोबिकी मोद्द कोरणै में उदारता प्रोगट कोरदे रोंव।
\v 14 ओरो सै तोवारे लिऐ प्रार्थना कोरो, ओरो एसलिऐ कै तुंओ पान्दी पोरमेश्वरो का, बौडा ही अनुग्रह ओसो, तोवारे लालसा कोरदै रोंव।
\v 15 पोरमेश्वरो का, तेसके तेसी दान कै लिऐ जू बुलोणौ सै बहार ओसो, धोन्यवाद हौ।
\c 10
\p
\v 1 हांव सेजा ही पौलुस जू तोवारे सामणै दीन ओसो पोरो पीठ पीछै तोवारी ओर साहस कोरु, तुंओ खै मसीह कै नम्रता ओरो कोमलता कै कारण सोमझांऊ।
\v 2 हांव ऐजै बैनतै कौरू कै तोवारे सामणै मुखै बिन डोरे होऐब साहस कोरणा ना पोडौ जेशेखै हांव कुछ लोगौ पान्दी जु आमु शोरिरो कै अनुसार चलणैवालै सोमझौ, साहस दिखाणै का विचार कौरु।
\v 3 क्योंकि हांलाकि आमै शोरिरो दै चालु फिरु ऐ, तौभी शोरिरो कै अनुसार ना लोडौ।
\v 4 क्योंकि ओमारे लोडाइयो कै होथियार शारिरिक ना, पोरो गढो खै ढाह देणे कै लिऐ पोरमेश्वरो कै द्वारा शौकती ओसो।
\v 5 एसलिऐ आमै कल्पनाओ का ओरो हर एक ऊँची बात का, जु पोरमेश्वरो कै पोछयाण कै लिऐ विरुध्द में उठौ, खत्म कौरू, ओरो हर एक भावना खै कोऐद कोरेबा मसीह का आज्ञाकारी बोणाऐ दौंव,
\v 6 ओरो तैयार रोव कै जोबे तोवारा आज्ञा पालन पुरा होऐ जाला, तौ हर एक किसम कै आज्ञा उल्लंघन खै दण्डित कोरो।
\v 7 तुंऐ तिनु ही बातौ खै देखौ जू आखी के सामणै ओसो। जै कोसी खै आपणै पान्दी ऐजा भरोसा हौ कै हांव मसीह का ओसो, तौ सै ऐजौ भै जाणै लै कै जेशणा सै मसीह का ओसो तेशेखै ही आमै भै ओसो।
\v 8 क्योंकि जै हांव तैसी ओधिकार कै बारे ओर भै घोमण्ड दिखांऊ, जु प्रभुऐ तोवारे बिगाडने कै लिऐ ना पोरो बोणाणै कै लिऐ आमु खै देऐ राखा, तौ लोज्जित ना होउँगा।
\v 9 ऐजौ हांव एसलिऐ बुलु कै पत्रियों कै द्वारा तुंओ डोराणैवाला ना ठोहरू।
\v 10 क्योंकि सै बोलौ, तेसकी पत्रिया तौ गम्भीर ओसो प्रभावशाली ओसो, पोरो जोबे सै सामणै होंव, तौ सै शोरिरो का कमजोर ओरो बोलाणौ खै होलका जाणीओ।
\v 11 जु ऐशेखै बोलौ, सै ऐजौ सोमझै राखौ कै जेशे खै पीठ पीछे पत्रियो में ओमारे बोचन ओसो, तेशेखै ही तोवारे सामणै ओमारै काम भै होलै।
\v 12 क्योंकि आमु खै ऐजा साहस ना कै आमै आपणै आप खै तिनु मुन्जी दै ऐशै कुछ कै साथै गिणौ या तिनु मुन्जी दै आपणै खै मिलाओ, जू आपणी तारिफ आपी कोरो, ओरो आपणै आपी खै आपस में नाप तोलेबा एकी दुजै सै मिलायो कोरेबा मुर्ख ठोहरो।
\v 13  आमै तौ सीमा दै बाहारै घोमण्ड कौदी भै ना कोरदै, पोरो तियों सीमा तोडी जू पोरमेश्वरे ओमारे लिऐ ठोहोराए दी ओसो, ओरो तिनु मुन्जी तुंऐ भै आऐ गौवे, ओरो तेसी कै अनुसार घोमण्ड भै कोरुबे।
\v 14 क्योंकि आमै आपणी सीमा सै बहार आपणै आपी खै बौडावा ना चाँव, जेशे कै तुंओ तोडी ना पोऊँचणौ कै दशा में होंव, यानी मसीह का सुसमाचार शुणादे हुऐ तुंओ तोडी पोऔंचे चुकै।
\v 15 आमै सीमा सै बहार ओकी कै मेहनत पान्दी घोमण्ड ना कोरू, पोरो आमु खै आशा ओसो कै जिंयु-जिंयु तोवारा विश्वास बोडदा जाला तिंयु-तिंयु आमै आपणी सीमा कै अनुसार तोवारे कारण होजौ भै बोडदै जालै,
\v 16 ताकी आमै तोवारी सीमा सै आगै बोडैबा सुसमाचार शूणाओ, ओरो ऐजौ ना कै आमै ओकी कै सीमा कै भीतरे बोणै बोणाऐ कामौं पान्दी घोमण्ड कोरो।
\v 17 पोरो जु घोमण्ड कोरो, सै प्रभु पान्दी घोमण्ड कोरो।
\v 18 क्योंकि जु आपणै बोडाऐ कोरो सै ना, पोरो जेसके बोडाऐ प्रभु कोरो, सेजौ ही स्वीकार कोरौ जांव।
\c 11
\p
\v 1 जै तुंऐ थोङी सै मुर्खता सोह लोंदै तौ क्या ही भोला होंदा, हाँ मेरी सोहै भै लौ।
\v 2 क्योंकि हांव तोवारे बारे में ईश्वरीय धुन लोगायोंदै राखौ, एसलिऐ कै मौंऐ एक ही आदमी सै तोवारे बात कोरे राखै कै तुंऐ पवित्र कुँवारी कै जेशणै मसीह खै सोंदै दोंऊ।
\v 3 पोरो हांव डोरुऐ कै जेशेखै साँपैऐ आपणी चतुराई लेई हवा खै बेहकाऐ, तेशेखै ही तोवारे मोनौ कै सीधाई ओरो पवित्रता लेई जु मसीह कै साथै होणै चेईऐ, केंई भ्रोष्ट ना कोरे जांव।
\v 4 जै कुणीऐ घोरै आऐबा कौसी ओकी यीशु का प्रचार कोरो, जैसका प्रचार आमै ना कोरै राखी, या कुणजैई और आत्मा तुंओ मिलौ, जु आगै ना भेटे रोई थै, या और कुणजै सुसमाचार शुणाओ जेथुखै तुंऐ आगै ना माने राखी थै, तौ तुंऐ तैथु खै सोहै लौ।
\v 5 हांव तौ सोमझुऐ कै हांव कौसी बातो में बोङै सै बोङै भोगतौ सै कम ना आथी।
\v 6 जै हांव बौलाणौ में अनाडी ओसो, तौ भै ज्ञान में ना, आमै ऐथुकै हर बातौ दै सौब किसम सै तोवारे लिए प्रोगोट कोरे राखौ।
\v 7 क्या ईथुके मौंऐ कुछ पाप कोरे राखा कै मौंऐ तुंओ पोरमेश्वर का सुसमाचार सेंत-मेंत शुणाया, ओरो आपणै आप खै निचा भै किया कै तुंऐ ऊबे होऐ जांव?
\v 8 मौंए ओकी कलिसियाओं खै लुटी, यानी मौंऐ तिनीकेंई दी मोजदुरै कै ताकी तोवारी सेवा कौरु।
\v 9 ओरो जोबे हांव तोवारे साथै थिया ओरो मुखै कोमै पोडै, तौ मुऐ कौसी पान्दी भार ना पाङी, क्योंकि भाईंऐ मकिदुनिया केंई दा आऐबा मेरी कौमी खै पुरी कौर दै, ओरो मौंऐ हर बातो में आपणै आप खै तुंओ पान्दी भार पोडणै सै रीका, ओरो रोकेबा भै रोंऊँबा।
\v 10 जै मसीह कै सोच्चाऐ मेरे भीतरे ओसो तौ जोरुर देश में कुणीऐ मुखै ऐसी घोमण्ड सै ना रोकला।
\v 11 क्यों ? क्या एसलिऐ कै हांव तुंओवारी प्यार ना कोरदा? पोरमेश्वर ऐजौ जाणौऐ कै हांव प्यार कौरु।
\v 12 पोरो जु हांव कोरूऐ, सैजौ ही कोरदा रोंऊबा की जु लोग जौंदै लागौ तिनु खै हांव दांव पाणौ ना दिंयु, ताकी जियों बातौ दै सै घोमण्ड कोरो, तेथुदे सै ओमारे ही जेशणे ठोहेरदै।
\v 13 क्योंकि ऐशणै लोग झुटे भोगत, ओरो छल लेई काम कोरणैवालै, ओरो मसीह कै भोगतों का रुप धारणैवालै ओसो।
\v 14 ऐजौ किछे अच्मभै कै ना क्योंकि शैतान आपी भै ज्योतिर्मय स्वर्गदुत का रुप धारण कोरो।
\v 15 एसलिऐ जै तेसके सेवक भै धर्म कै सेवकों का रुप धोरौ, तौ कोई बौडै बात ना, पोरो  तिनका अन्त तिनके कामों कै अनुसार हौंदा।
\v 16 हांव होजौ बुलु, कुणीऐ मुखै मुर्ख ना सोमझै नेई तौ मुर्ख ही सोमझेबा मुखै सोहै लौ, ताकी ठिका शा हांव भै घोमण्ड कोरे सोकु।
\v 17 ऐसी बेइधङक घोमण्ड में जु कुछ हांव बुलुऐ, सै प्रभु कै आज्ञा कै अनुसार ना पोरो मानौ मुर्खता सै ही बुलु।
\v 18 जोबै कै बोहुतै लौग शोरिरो कै अनुसार घोमण्ड कोरो, तौ हांव भै घोमण्ड कोरुबा।
\v 19 तुंऐ तौ समझदार होऐबा खुशी सै मुर्खो की सोहे दोंव
\v 20 क्योकि जोबे तुंओ कुणीऐ दास बोणाऐ दोंव, या खाए दोंव, या फोशाऐ दोंव या आपणै आपी खै बोङा बौलौ, या तोवारे मुँहु पान्दी पौटाका ठोको, तौ तुंऐ सोहे सोको।
\v 21 मैरौ बोलणौ अपमान ही की रीती पान्दी ओसो, मानौ इथकै लिऐ कमजोर शै थिऐ। पोरो जियों कौसी बातो दै कुणीऐ साहस कोरो हांव मुर्खता लेई बुलु तौ हांव भै साहस कौरु।
\v 22  क्या सै ही इब्रानी ओसो? हांव भै ओसो ऐ। क्या सै ही इस्राएली ओसो? हांव भै ओसो। क्या सै ही अब्राहम कै वंश ओसो? हांव भै ओसो ऐ।
\v 23 क्या सै ही मसीह कै सेवक ओसो-हांव पागलों कै जेशेखै बुलु-हांव तिनु दा बोङेबा ओस। जादा मेहनत कोरणै में, बार-बार कौएदै हौणै में कौडै खाणै में बार-बार मौत कै जोखिमों में ।
\v 24 पाँच बार मौंऐ यहुदियों कै हाथों लेई उन्तालीस- उन्तालीस कोडै खाए राखै।
\v 25 तीन बेई मौऐ बेतौ कै खाऐ राखी, एकबेई मुँ पान्दी पत्थराव कौरा, तीन बेई जहाज जिनी पान्दी हांव बोठा थिया, टुटै गौवे, एक रात ओर एक दुस मौंऐ सोमुन्द्ररो दै काटै। 
\v 26 हांव बार-बार सफरो दा, नोदियो कै जोखिमो में, डाकुओ कै जोखिमो में, आपणै जातिवालौ कै जोखिमोंमें,अन्यजातियों सै जोखिमो में, नोगरो कै जोखिमों में, जोंगलौ कै जोखिमो में, सोंन्द्ररों कै जोखिमो, झुठै भाईयो कै बीच कै जोखिमो में रौवा। 
\v 27 मेहनत ओरो कोष्टो में, बार बार बीजी रोएबा, भुख तीश में, बार बार उपवास कोरणौ मैं, जाडै दै, नांगी रोऐबा मैं,
\v 28 ओरो ओकी बातो खै छोडैबा जिनका बखान हांव ना कोरे सोकु, सौब कलिसियाओं कै चिन्ता हर रोज मुखै दबाओं। 
\v 29 कोसकै कोमजोरी लेई हांव कोमजोर ना होंऊ? कोसकै ठोकर खाणै सै मेरा जी ना दुखौ? 
\v 30 जै घोमण्ड कोरना जोरुरी ओसो, तौ हांव आपणै कोमजोरी की बातो पान्दी घोमण्ड कोरुबा।
\v 31 प्रभु यीशु का पोरमेश्वर ओरो पिता जु सौदा धोन्य ओसो
\v 32 दमिश्क दै अरितास राजा कै और सै जु हाकिम थिया, तेने मुखै पाकौङणौ खै दमिश्को कै नोगरो दा पैहरा बोठालै राखा थिया,
\v 33 ओरो हांव टोकरै दा खिङकी बाटी होएबा शहरपनाह पान्दी सै उतारा गौवा, ओरो तेसके हाथो सै बोच्चै गौवा।
\c 12
\p
\v 1 जै घोमण्ड कोरणा मेरे लिऐ ठीक ना तौ कोरणा पोङौ,इसलिऐ हांव प्रभु कै देऐयोंदै दर्शणौ खै ओरो प्रोगोट होणौ कै चोर्चा कोरुबा।
\v 2 हांव मसीह में एक आदमी खै जाणू,चौऊदो सालौ हौई कै ना जाणै शोरीरो सोहीत ना जाणौं बिना शोरीर सोहित पोरमेश्‍वर जाणौ,ऐशणा आदमै तीजै स्‍वर्गौ पान्‍दी उठाऐ दिया गौवा।
\v 3 हांव ऐशणै आदमी खै जाणूऐं ना जाणै बिना शोरिर सोहित,ना जाणै शौरिर सोहित पोरमेश्‍वर ही जाणौ।
\v 4 कै स्‍वर्ग लौक पान्‍दी टेपै दिया,ओरो ऐशणी बातौ शुणी जू बौलणै की ना,ओरो जिनका मूंओं पान्‍दी लाणी आदमी खै ढीक ना आथी।
\v 5 ऐशणै आदमी पान्‍दी तौ हांव घोमण्ड कौरुबा,पोरो आपणै पान्‍दी आपणी कोमजूरीयों खै छोडैबा,आपणै बोरे में घोमण्‍ड ना कोरुबा।
\v 6 क्‍योंकि जै हांव घोमण्‍ड कोरणा चोऊं भै तौ मुर्ख ना होऊंबा,क्‍योंकि साच्‍चौ बोलूबा तौ भै रोकै जाऊं,ऐशेखै ना हौ कै जेशेखै कुणीऐं मुखै देखौ या मूं केई दौ शूणौ,मुखै तैथुदा भै बोडैबा सोमझेया
\v 7 इसलिऐ कै हांव पेयाशै की प्रोगोट हुई बातौ लेई फौले ना जाऊं,मेरै शोरिरो दा एक काटा चुबाऐ राखा,यानी शैतान का एक दूत कै मुखै घुसै मारौ ताकी हांव फौले ना जाऊं।
\v 8 ईथके बारे में मौऐं प्रभु केंई दै तीन बेई बैनतै कोरै कै मूं पोरेशै ऐजौ दूर होऐ जाओं।
\v 9 पोरो तेने मुखै बौलौ,मेरा अनुग्रह तेरे लिऐ काफी ओसो,क्‍योंकि मेरै शौकतै कोमजोरी में साच्‍चै होंव।इसलिऐ हांव बोडै खुशी सै आपणै कोमजोरी पान्‍दी घोमण्‍ड कोरुबा कै मसीह कै शौकतै मूं पान्‍दी छाएयोदै रोवं।
\v 10 ऐसी कारण सै हांव मसीह कै लिऐ कोमजुरीयो मैं,ओरो निन्‍दाओं मैं,ओरो दरिद्रता मै,ओरो उपद्रवों मै,ओरो सोकटौं मै खुशी ओसो,क्‍योंकि जोबे हांव कमजोर होऊं,तोलौ ही बौलवान होऐ जाऊं।
\v 11 हांव मूर्ख तौ बौणा,पोरो तुऐं ही मुखै ऐजौ कोरणौ कै लिऐ मोजबूर किया।तुऐं तौ मेरै तारीफ कोरणै चेईऐ थै,क्‍योंकि झै हांव किछै भै ना,तौ भै तिनु बोडै-सै-बोडै भोगतौ सै कौसी सै कौम ना आथी।
\v 12 भोगतो कै लोकशण भै तोवारे बीच सोबे किसम कै धीरज सोहित चिनौ ओरो ओनोखै कामौं,ओरो खुशी कै कामौ लेई देखाऐ गोवे।
\v 13 तुऐं कुणजी बातौ में ओकी कलीसियाओं सै कौम थिऐ,केवल ऐथुदे कै मौऐं तुओं पान्‍दी आपणा भार ना डाला।मेरा ऐजा ओनेयाऐ माफ कोरो।
\v 14 देखौ,हांव तीन बेई तोवारे धोरै आणौ खै तैयार ओसो,ओरो हांव तुओं पान्‍दी कूणजा ही भार ना राखुबा,क्‍योंकि हांव तोवारे कोमाऐं ना पोरो तुओं ही खै चौऊं।क्‍योंकि नानडीया खै मां-बाप कै लिऐ धन बोटोरणा ना चेईऐ,पोरो मां-बापु खै नानडीया कै लिऐ।
\v 15 हांव तोवारी आत्‍माओं कै लिऐ बोहोत खुशी सै खौर्च कोरुबा,ओरो आपी भै खौर्च होऐ जाऊंबा।क्‍या जैतरा बोडेबा हांव तुओं वारी प्‍यार राखू,तेतरा ही घोटेबा तुऐं मुं वारी प्‍यार राखालै?
\v 16 ऐशेखै होऐ सोको कै मौऐं तुओं पान्‍दी बौझ ना डाला, पोरो चोतुराई लेई तुओं धोखा देऐबा फौशाऐ दिया।
\v 17 भला, जिनु खै मौऐं तोवारे धोरै छाडै, क्‍या तिनु मुन्‍जी दै कोसी कै दवारा मौऐं छल कोरेबा तुओं केंई दु किछै कोरै पौऊं। 
\v 18 मौऐं तीतुस खै सोमझाऐबा तेसके साथै तैसी भाई खै छाडा, तौ क्‍या तीतुसै छल कोरेबा तुओं केंई दौ किछै कोरो? क्‍या आमें एके ही आत्‍मा कै चलाऐ ना चालौ? क्‍या एक ही लीक पान्‍दी ना चालै?
\v 19 तुऐं ईबी तौडी सोमझै राखौ हौलौ कै आमें तोवारे सामणै प्रतिउतर देऐ लौवा।आमें तौ पोरमश्‍वरो खै हाजिर दा जाणैबा मसीह में बौलौ ओसो,ओरो औ प्‍यारो,सोबे बातौ तोवारी बोडोतरी ही कै लिऐ बौलौ।
\v 20 क्‍योंकि मुखै डौर ओसो,केंई ऐशेखै ना होंव कै हांव आऐबा जेशेखै चौऊंऐं,तेशेखै तुओं ना पाऊं,ओरो मुखै भै जेशेखै तुऐं ना चांव तेशेखै ही पाओ,ओरो तुऐं मुन्जी झोगडा, डाह, क्रोध, विरोध, ईषर्या,चुगली, अभिमान ओरो बखेडै हौ, 
\v 21 ओरो केंई ऐशैखै ना हौ कै मेरा पोरमेश्‍वर मेरे होजौ सै तोवारे ऐथै आणै पान्‍दी मुं पान्‍दी दोबाब डालौ ओरो मुखै बोहुतौ कै लिऐ होजौ शौक कोरणा पोडौ,जिनीऐं आगे पाप कौरा थिया ओरो गोन्‍ंदे काम ओरो कुकरम ओरो लुचपन सै,जु तिनीऐ कौरा,मौन ना फिराया।
\c 13
\p
\v 1 ऐबे तिनबैई हांव तोवारे धोरै आंऊँ, दो या तीन गवाहों कै मुँह लेई हर एक बात ठोहराऐ जालै।
\v 2 जेशेखै हांव दुजालियो तोवारे साथै थिया, तेशेखै ही ऐबे दुर रोऐबा तिनु लोगौ सै  जिनुऐ आगै पाप किया, ओरो आकै सौबी लोगौ केंई ऐबे आगै ही सै बौलै दोंऊ कै जै हांव होजौ आंऊबा तौ ना छोडुबा,
\v 3 क्योंकि तुंऐ तौ ईथका प्रणाम चांऔ कै मसीह मेरे अन्दर बोलौ, जु तोवारे लिऐ कोमजोर ना पोरो तुंओ, मुनजी शोकतीमान ओसो।
\v 4 सै कोमजोरी कै कारण क्रुसो पान्दी टांगै तौ दिया, तौ भै पोरमेश्वरो कै शोकती सै जींवदा ओसो। आमै भै तेसी दै कोमजोर ओसो, पोरो पोरमेश्वरो कै शान्तै लेई जु तोवारे लिऐ ओसो, तेसके साथै जींयुबै।
\v 5 आपणै आपी खै पोरखो कै विश्वास में ओसोऐ कै ना। आपणै आपी खै जांचौ। क्या तुंऐ आपणै बारे में ऐजौ ना जाणौ कै यीशू मसीह तुंओ दा ओसो? ना तौ तुंऐ जाँच दै बेकार निकलै ओसो।
\v 6 पोरो मेरी आशा ओसो कै तुंऐ जाणै पालै कै आमै बेकार ना।
\v 7 आमै आपणै पोरमेश्वरो केंई दै ऐजै प्रार्थना कोरो कै तुंऐ कोई भै बुराऐ ना कोरो, एसलिऐ ना कै आमै खोरै देखियों, पोरो एसलिऐ कै तुंऐ भौलाई कोरो, चाऐ आमै बेकार ही ठोहरो।
\v 8 क्योंकि आमै सत्य कै विरोध में कुछ ना कोरै सोको, पोरो सत्य कै लिऐ ही कोरै सोको।
\v 9 जोबै आमै कोमजोर ओसो ओरो तुंऐ बलवान ओसो, तौ आमै खुशी होवै, ओरो ऐजै प्रार्थना भै कोरोऐ कै तुंऐ पाक्कै होऐ जाओ
\v 10 ऐसी कारण हांव तोवारे पीठ पीछे ऐजी बातौ लेखै लौई, कै हाजिर होऐबा मुखै तैसी ओधिकार कै अनुसार जैथु खै प्रभु ऐबिगाडणौ खै ना पोरो बोणाणौ खै मुखै देऐ राखा, कङाई लैई किछे कोरणौ ना पोडो।
\v 11 पोरो ऐ भाईयों खुशी रोव, पाक्कै बोणदे जाओ, ढाढस राखौ, ऐके ही मौन राखौ, मेल सै रौव। ओरो प्यार ओरो शानतियो का दाता पोरमेश्वर तोवारे साथै हौला।
\v 12 ऐकी दुजै खै पवित्र चुम्बन लेई नमस्कार कोरो।
\v 13 सोबे पवित्र लोग तुंओ खै नमस्कार बोलौ।
\v 14 प्रभु यीशु मसीह का अनुग्रह ओरो पोरमेश्वरो का प्यार ओरो पवित्र आत्मा कै सहयोगीता तुंओ सोभी कै साथै होऐया कोरो।
